Suscepimus qualitates agrorum tractandas atque plano sermone et lucido exponendas, et uolumus ut ea quae a ueteribus obscuro sermone conscripta sunt apertius et intellegibilius exponere ad erudiendam posteritatis infantiam et (quo dulcius possit disciplinam appetere quam timere. nam quam sint radices amarissimae litterarum, non ignorant: ideoque ita planum facimus iter, ut exeuntes a prioribus studiis litterarum, in his secundis ac liberalibus uenientes, disciplinam hanc uelut suauitatem quandam post amaritudinem concupiscant.
Iam nunc ergo pergamus exponere. 'Agrorum qualitates tres esse' Iulius Frontinus ostendit dicens 'unam agri diuisi et assignati'. uideamus qui sit ager diuisus et assignatus. sine dubio uideo alicuius formam agri magnam, quae diuisa est atque assignata in tempore. et nisi esset quaedam materialis agri forma, quomodo poterat diuidi? an totum mundum aut prouinciam totam unius possumus agri, qui sit diuisus, qualitatem accipere? atquin hoc ita intellegere omnino mihi uidetur absurdum, eo quod subiungit continuo idem Frontinus 'altera mensura per extremitatem conprehensi'. uideo ergo illum agrum, qui dum in se ducenta et eo amplius iugera contineret, postea iussu principum intercisiuis limitibus est distributos quinquagenis iugeribus uel amplius, ut qualitas locorum inuenta est quae intercisiones per trifinia et quadrifinia siue interuenientium uel interpositorum ratione signorum cernuntur esse dispositae. Alteram qualitatem dicit mensuram per eiusdem agri extremitatem conprehensam. iuxta hunc agrum, de quo locuti sumus, uidemus confinem esse modum mensura conprehensum subseciui, qui frequenter in extremitatibus assignatorum agrorum incidens mensurali linea cernitur conprehensus. de hoc inferius suo loco apertius disputabimus. â€” nam quidam centuriam uolunt intellegi 'mensuram' dictam 'per extremitatem conprehensam'. quod et ipsum potest accipi, quia etsi centenis hominibus duocentena iugera data legimus, propter numerum uocabuli sit appellata centuria, legimus in quibusdam locis ab uno mille 
